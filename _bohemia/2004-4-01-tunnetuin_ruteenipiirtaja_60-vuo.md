---
title: Tunnetuin ruteenipiirtäjä 60-vuotias
layout: clanek
date: 2004-4-01 00:00:00 +0200
category: bohemia
tags: [fi]
volume: 2004
issue: 4
---
  
Slovakian tunnetuimman ruteenipiirtäjän Fedor Vicon suorapuheinen maalaisukko Bajusovon Iľko Sova on ihastuttanut Itä-Slovakian ukrainalais- ja ruteenilehtien lukijoita jo vuosikymmeniä. Hänen 60-vuotispäiviään juhlitaan hänen kotikaupungissaan Prešovissa laajan näyttelyn voimin, ja hänen muutama vuosi sitten ilmestynyttä kolmikielistä (ruteeni, slovakki ja englanti) kirjaansakin vielä saa. – Slovakian köyhimmässä koilliskolkassa asuu viitisenkymmentätuhatta itäslaavilaista ruteenia. Sotien välillä ruteeneille oli venäläisiä kouluja, kommunismin aikana heitä pidettiin ukrainalaisina (kuten Puolassa; Unkarissa he taas olivat slovakkeja), nykyään Slovakiassa on jo ruteeninkielistä kouluopetustakin. Vähemmistöä repii sisäinen kiista vanhan ukrainalaissuuntauksen ja uudemman ruteenisuuntauksen välillä. Mm. Radio Regina lähettää ohjelmaa Košicesta joka toinen viikko päivittäin ruteeniksi ja joka toinen viikko ukrainaksi. Slovakian valtion kutistuva vähemmistötukikin on jaettu näiden kahden kilpailevan leirin kesken. 
Lisää Fedor Vicosta 