---
title: Michal Vieweghiä tulossa suomeksi
layout: clanek
date: 2003-02-07 00:00:00 +0200
category: bohemia
tags: [fi]
volume: 2003
issue: 2-3
author: nina_saikkonen
---
ja kolumnisti Michal Viewegh on syntynyt Prahassa 31.3.1962. Hän valmistui Kaarlen yliopistosta pääaineinaan tšekin kieli ja kasvatustiede. Opetettuaan joitakin vuosia peruskoulussa hän siirtyi 1993 kustannustoimittajaksi Český spisovatel -kustantamoon. Nykyisin hän on vapaa kirjailija.
Vieweghin tyylin peruspiirteet tulevat näkyviin jo ensimmäisessä romaanissa Názory na vraždu: lahjakkuus tarinankertojana ja tapa sisällyttää kerrontaan kommentteja ja lainauksia korostavat tekstin kirjallista luonnetta. Salapoliisiromaani opettajan murhasta kasvaa kuvaukseksi ihmisen mielettömyydestä ja laumamentaliteetista. Báječná léta pod psa palkittiin vuonna 1993 Ortenin palkinnolla (Cena Jiřího Ortena). Tšekkoslovakian Prahan kevättä ennakoinut tragikoominen ilmapiiri ja Varsovan liiton interventiota seuranneet normalisaation vuosikymmenet luovat pohjan kepeän humoristiselle ja itseironiselle tarinalle. Nápady laskavého čtenáře näyttää Vieweghin parodiantajun: Milan Kundera, Bohumil Hrabal, Ernest Hemingway ja Henry Miller saavat kukin osansa. Romaanilla Výchova dívek v Čechách on omaelämäkerrallinen tausta. Kioskikirjallisuutta jäljittelevä kerronta kuvaa ironisesti tšekkiläistä koulutusjärjestelmää samettivallankumouksen jälkimainingeissa. Viewegh leikittelee tietoisesti merkityksillä, kompositiolla ja kielellä. Hänen tekstinsä on monikerroksista, dialoginsa rytmikästä ja veitsenterävää. Romaanin englanninnos oli ehdolla IMPAC Dublin Literary Awardin saajaksi 1999. 
Michal Viewegh kuvaa kotimaataan ja maanmiehiään lempeän ironisesti, joskus jopa yllättävän pisteliästä itseironiaa unohtamatta. Toisaalta näennäinen lempeys saattaa kokonaiskuvan myötä muuttua teräviksi, suorastaan vaativiksi huomioiksi ihmisen ahneudesta ja pikkusieluisuudesta, suruksi yhteiskunnan jähmettyneiden rakenteiden toimimattomuudesta. Nykyhetken suosituimman tšekkiläisen kirjailijan teoksia on julkaistu suurina painoksina. Hänen kirjojaan on käännetty bulgariaksi, englanniksi, espanjaksi, hepreaksi, hollanniksi, italiaksi, kroaatiksi, makedoniaksi, puolaksi,&nbsp; ranskaksi, saksaksi, serbiksi, sloveeniksi, tanskaksi, unkariksi ja venäjäksi. Viewegh on kotimaassaan ennennäkemätön kirjallinen ilmiö, eräänlainen aikuisten J. K. Rowling: hän on saanut tavallisesti lukemista kammoksuvatkin ihmiset tarttumaan kirjoihinsa. Hänen näennäisen kevyt tyylinsä, varsinkin romaanissa Výchova dívek v Čechách, sisältää yllättävänkin rankkaa kritiikkiä kapitalismiin hullaantunutta, juuriaan halukkaasti kadottavaa yhteiskuntaa kohtaan. Kriitikoiden suhtautuminen hänen uraansa on ollut hyvinkin ennalta-arvattava: alkuaikojen kehut ja ylistykset ovat vaihtuneet epäilyksiin siitä, onko Viewegh aito vai huijaako hän lukijoitaan. Voiko näin loistokas ura olla totta ja varsinkin, voiko se jatkua vuodesta toiseen… Viihteen saralle siirtymisestäkin häntä on syytetty, eikä ehkä aivan suotta. Vaikka suomalainen lukija poikkeaa kohteena tšekkiläisestä yleisöstä, Michal Vieweghillä riittää annettavaa meillekin. Meikäläinen ei ehkä kykene täysin samaistumaan reaalisosialismin ja sitä seuranneen kapitalismihuuman katkeransuloiseen todellisuuteen (sitähän me toisaalta juuri nyt teemme täällä rakkaassa kotimaassamme), mutta jos kirja on hauska, se on hauska myös ilman historiallista tietämystä. Ja tätä Vieweghin teokset ovat. Suomalaisten on aika tietää, että Böömistä ja Määristä tulee muutakin kuin erinomaista olutta ja Kafkan ja Čapekin uusintapainoksia. 
Báječná léta pod psa on sovitettu näyttämölle ja sekä siitä että romaanista Výchova dívek v Čechách on tehty elokuva. Účastníci zájezdu on paraikaa muotoutumassa elokuvaksi yhteistyössä Kroatian television kanssa. 
Bibliografia: 
Názory na vraždu (Mielipiteitä murhasta, 1984, julk. 1990) Báječná léta pod psa (Upeat vuodet penkin alla, 1992) Nápady laskavého čtenáře (Ajatuksia rakkaalta lukijalta, 1993) Výchova dívek v Čechách (Kotiopettajan romaani, 1994) Účastníci zájezdu (Nähtävyyksiä katselemassa, 1996) Zapisovatelé otcovský lásky (Isänrakkauden kirjurit, 1998) Povídky o manželství a o sexu (Kertomuksia avioliitosta ja seksistä, 1999) Nové nápady laskavého čtenáře (Lisää ajatuksia rakkaalta lukijalta, 2000) Švédské stoly aneb Jací jsme (Seisova pöytä tai Millaisia olemme, 2000) Román pro ženy (Romaani naisille, 2001) Báječná léta s Klausem (Upeat vuodet Klausin kanssa, 2002) Případ nevěrné Kláry (Uskottoman Kláran tapaus, 2003) 
Nina Saikkonen Lähde: kustantajan (Nakladatelství Petrov) internet-sivut (www.ipetrov.cz) 