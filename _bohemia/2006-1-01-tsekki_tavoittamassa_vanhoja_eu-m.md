---
title: Tšekki tavoittamassa vanhoja EU-maita
layout: clanek
date: 2006-1-01 00:00:00 +0200
category: bohemia
tags: [fi]
volume: 2006
issue: 1
---
  
Euroopan unionin tilastokeskuksen Eurostatin tiedot viime vuodelta osoittavat, että Tšekin bruttokansantuote asukasta kohti on ohittanut ensimmäisen vanhan jäsenmaan luvut. Tšekissä BKT oli 73 prosenttia EU:n keskiarvosta, kun taas Portugalissa 71. Kauppa- ja teollisuusministeri Milan Urban arvelee, että Tšekki voisi saavuttaa Länsi-Euroopan tason vuoteen 2013 mennessä. Tutkijoista monet ovat varovaisempia: Tšekki saattaa saavuttaa piankin Kreikan tason, mutta EU:n kehittyneimpien maiden tasolle pääseminen veisi vuosikymmeniä. Vaikka Tšekki on nyt ”rikkaampi” kuin Portugali, euroina laskien tšekkien tulot ovat vielä kaukana portugalilaisten tuloista. 
Tšekkoslovakia kuului maailmansotien välillä maailman vauraimpiin maihin. Vuoden 1989 vallanvaihdon jälkeen optimistisimmat arvelivat sen saavuttavan lännen tason viidessä vuodessa. Tšekkoslovakia ja myöhemmin Tšekki torjui myös kaikki Maailmanpankin lainatarjoukset 90-luvulla. 