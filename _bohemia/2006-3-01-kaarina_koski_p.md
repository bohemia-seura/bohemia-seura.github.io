---
title: Praha
layout: clanek
date: 2006-3-01 00:00:00 +0200
category: bohemia
tags: [fi]
volume: 2006
issue: 3
author: kaarina_koski
---
  
Praha on noussut yhdeksi maailman elokuvatuotannon keskuksista, ja sitä on luonnehdittu jopa Euroopan Hollywoodiksi. Suuret filmiyhtiöt ovat löytäneet paitsi Tšekin upeat maisemat ja arkkitehtuurin, myös Barrandovin studiot, jotka tarjoavat ammattitaitoista yhteistyötä edullisemmin kuin länsieurooppalaiset tai amerikkalaiset kilpailijansa.

Praha on muuntautumiskykyinen kuvauspaikka. Miloš Formanin vuonna 1984 ensi-iltansa saaneessa Amadeuksessa Praha sai esittää Wieniä. Vuonna 1999 valmistuneen Punaisen neilikan kuvauspaikaksi se valittiin siksi, että se muistutti 1800-luvun Pariisia enemmän kuin nykyinen, lautasantennien täplittämä Pariisi itse. Vanhaa Pariisia Praha sai esittää myös vuonna 1998 valmistuneessa filmatisoinnissa Victor Hugon Kurjista; naamioituminen onnistuikin hienosti Nôtre Dame -kohtauksiin saakka. Niistä tunnistaa väistämättä Pyhän Vituksen katedraalin. Nykyään yhä useampi kansainvälinen elokuva filmataan edes osittain Tšekin tasavallassa.

Vaikka 1980-luvulla ja 1990-luvun alussakin tšekkiläismaisemissa kuvattuja filmejä kertyi useita, Prahan varsinaisena päänavauksena suurten filmiyhtiöiden suosikiksi toimi Brian De Palman vuonna 1996 ohjaama Vaarallinen tehtävä (Mission: Impossible). Tom Cruisen tähdittämän Vaarallisen tehtävän juoni sijoittuu tärkeiltä osiltaan Prahaan. Samettivallankumouksen jälkeinen Praha oli maantieteellis-poliittisesti otollinen valinta agenttielokuvan tapahtumapaikaksi. Entisenä itäblokin maana se oli itäeurooppalaisille pahiksille luontevaa toimintakenttää, mutta samalla riittävän länsimainen myös lännen agenttien vapaaseen liikkumiseen ja toimintaan. Idän ja lännen rajalla myös agenttien lojaliteetit voivat olla yllättäviä. Kuka loppujen lopuksi onkaan kenen puolella? Kansallismuseo Václavinaukiolla esittää Yhdysvaltain lähetystöä, jossa järjestetään suuret juhlat. Pahisten joukkueen Maxin (Vanessa Redgrave) päämaja on jugend-vaikutteisessa Hotelli Europassa Václavinaukiolla. Muita elokuvan tapahtumia sijoittuu Václavinaukion lisäksi Kampan saarelle sekä Liechtensteinin palatsiin Malostranské-aukiolle. Ja mikä parasta, elokuvan alkupuolella tarkastaja Jim Phelps (Jon Voight) putoaa Kaarlensillalta Vltavaan. Kuvattu kokonaan Tšekin tasavallassa
Useita kansainvälisiä elokuvia on filmattu kokonaan Tšekissä. Ensimmäisiä niistä oli Steven Soderberghin ohjaama Kafka vuodelta 1991. Filmi oli ranskalais-yhdysvaltalaista yhteistuotantoa ja sen pääosaa esitti Jeremy Irons. Tämä osittain mustavalkoinen trilleri sijoitti Kafkan itsensä lakimieheksi, joka törmää alamaailman juoniin. Elokuva perustuu Kafkan kirjallisesta tuotannosta tuttuihin kuvioihin ja tunnelmiin.

Vuonna 2001 valmistui samoin kokonaan Tšekissä kuvattu Ritarin tarina (A Knight’s Tale), joka sijoittuu keskiaikaiseen Europpaan ja Englantiin. Hengeltään varsin epäkeskiaikainen tarina kuvaa rahattoman aseenkantajan tien aateliseksi ja turnajaisten sankariksi. Turnajaiskohtaukseen on istutettu avoimen anakronistisesti komea versio kappaleesta ”We Will Rock You”. Toisin kuin useat Prahan arkkitehtuuria hyödyntävät elokuvat, tämä viipyilee suurten turnajaisstadionien lisäksi myös metsissä ja niityillä.

Tärkeä syy kansainvälisten filmien valmistamiseksi Prahassa ovat Barrandovin studiot, niiden ammattitaitoinen henkilökunta ja Länsi-Eurooppaan tai Yhdysvaltoihin nähden huomattavasti alhaisemmat rahalliset kulut. Juuri niiden pohjalta voi perustella esimerkiksi Alien vs. Predator -elokuvan (2004) kuvaamisen kokonaan Prahassa. Tarina alkaa arkeologisilta kaivauksilta Antarktiksella… 
Uusimpia kokonaan tšekkimaisemissa filmattuja elokuvia on Grimmin veljekset vuodelta 2005. Elokuva näyttää kansansatujen tallentajina ja tutkijoina tunnetut Jacob ja Wilhelm Grimmin veijareina, jotka kulkevat kylästä toiseen uskotellen suojelevansa ihmisiä keksimiltään taikaolennoilta ja poistavansa kirouksia. Tehostemiehillä on riittänyt tekemistä tulimerien, hevosia sieppaavan puun ja erilaisten hirviöiden kanssa etenkin siinä vaiheessa, kun veljesten vilunkibisneksestä tuleekin totta. Barrandovin studioiden lisäksi filmauspaikkoina on useita paikkakuntia ja linnoja: Ledeč nad Sázavou, Kutná Hora sekä Křivoklátin, Kačinan ja Kostin linnat. Meno jatkuu
Ulkomaiset elokuvat hyödyntävät yleensä joko Prahan moni-ilmeistä kaupunkikuvaa, anonyymin eurooppalaisia maalaismaisemia ja linnoja tai korkealuokkaisia studioita. Kuitenkin Tšekistä löytyy myös muita erikoisuuksia, kuten Koillis-Böömin Trutnovin läheltä Adršpachin kansallispuiston korkeat kivimuodostelmat, jotka ikuistettiin Narnian tarinoihin (2005). Vuonna 2002 levitykseen päässyt Hart’s War taas hyödynsi vanhoja tšekkiläisiä sotilaskohteita – ja siinä sivussa tšekkiläisiä eläinnäyttelijöitä.

Uusimpia Prahassa kuvattuja elokuvia on The Omen 666, joka on uusi versio vuonna 1976 filmatusta kauhuklassikosta The Omen. Leikkauspöydältä elokuvateattereihin saadaan vuodeksi 2007 Young Hannibal – Behind The Mask. Keväällä ja kesällä kuvattiin uusinta Bond-elokuvaa Casino Royale. Jopa viidennen Harry Potter -elokuvan, Feeniksin killan, kuvaamista Tšekissä ja Barrandovilla harkittiin viime vuonna. Hanke herätti kauhistusta Britanniassa, sillä Tylypahkan linnaa on aina kuvattu brittivoimin Skotlannissa. Jyrkin vastalause tuli yllättävältä taholta, Potterin esittäjän, 16-vuotiaan Daniel Radcliffen vanhemmilta. Heidän mielestään Praha on villin yöelämän ja kasvavan kansainvälisen seksiteollisuuden tyyssija, eikä heidän poikansa ole suotavaa asua siellä kuvausten vaatimaa aikaa. Englantilaisten juoppoturismi, polttarimatkat ja muu sen henkinen matkailu Prahaan siis mustaa paitsi englantilaisten mainetta Prahassa, myös Prahan mainetta Britanniassa.

Loppukesästä ja alkusyksystä Prahassa kuvattiin saksalais-englantilaista elokuvaa Punainen paroni (Der rote Baron), joka kertoo 1. maailmansodan lentäjistä, saksalaisesta punaiseksi maalatulla Fokkerilla lentäneestä Manfred von Richthofenista ja kanadalaisesta Arthur Roy Brownista. Heitä esittävät Matthias Schweighöfer ja Joseph Fiennes. Fiennesille Barrandovin studiot ovat jo ennestään tutut: hän esiintyi siellä jo vuonna 2002 kuvatussa suurfilmissä Luther. Punaisen paronin ohjaa Nikolai Müllerschön ja se valmistuu ensi vuonna.

Presidentti Václav Havelin sedän Milošin ja isän Václavin perustamat ja nykyään Třinecin rautaruukin omistamat Barrandovin studiot olivat maailmansotien välisenä aikana Euroopan suurimmat elokuvastudiot, ja niiden osaamisen hyvä maine on säilynyt sosialismin kauden yli. Elokuvateollisuus on tällä hetkellä Tšekin suurimpia vientiartikkeleita, ja elokuva-ala työllistää monien erikoisalojen ammattilaisia eläinnäyttelijöiden kouluttajista animoijiin ja puvustajiin. Tšekin sosialisminjälkeinen taloudellinen nousu on saanut monet epäilemään, että Praha hinnoittelee pian itsensä ulos, ja edullista studioaikaa lähdetään hakemaan esimerkiksi Romaniasta. Näyttää kuitenkin siltä, että tšekkiläinen osaaminen on säilyttänyt asemansa elokuvamarkkinoilla. Barrandovin studioita on juuri laajennettu vastaamaan kasvaneeseen kysyntään.
 
Kaarina Koski