---
title: Freudia juhlittiin
layout: clanek
date: 2006-2-01 00:00:00 +0200
category: bohemia
tags: [fi]
volume: 2006
issue: 2
---
  
Psykiatri Sigmund Freudin (1856–1939) syntymätalo pohjoismääriläisessä Příborin kaupungissa avattiin yleisölle kunnostuksen jälkeen toukokuun lopussa. Tänä vuonna vietetään Freudin syntymän 150-vuotisjuhlia, ja Příborkin kantaa kortensa kekoon. Avajaisiin oli saapunut Freudin sukulaisia Romaniasta ja Isosta-Britanniasta, ja yleisöä niissä oli tuhansia. 

Freudin perhe muutti Wieniin Sigmund-pojan ollessa nelivuotias. Wienissä hän myöhemmin liikkui samoissa kulttuuripiireissä kuin monet Prahan saksalaiset ja tšekkiläiset älyköt, kuten Tšekkoslovakian valtion kirjallisuuspalkinnon saanut Franz Werfel ja Franz Kafkan ystävättärenä tunnettu Milena Jesenská. Vielä vanhoilla päivillään Freud joutui pakenemaan natseja Isoon-Britanniaan, missä kuoli. 

Příborin kaupunki osti keskusaukion (vuoteen 1990 Stalinovo náměstí) tuntumassa sijaitsevan talon viime vuonna ja kunnosti sen museoksi. Kaupunki haluaisi tehdä siitä informaatio- ja kongressikeskuksen, mutta sille ei ole saatu vielä rahoitusta. Syntymäpäivän kunniaksi kaupunki julkaisi Bohuslav Žárskýn kirjan Freudův Příbor. Freudin lapsenlapsenlapsi David Freud lahjoitti museon kokoelmiin kirjan Alppien eläimistä, jonka Sigmund Freud oli saanut luokan primuksena kansakoulun kolmannella luokalla. 
Prahan Vanhankaupungin raatihuoneessa järjestettiin myös Freudin kunniaksi näyttely Život – Sen (”Elämä – Uni”). 