---
title: ”Vuoden tšekkipää” on Armin Delong
layout: clanek
date: 2005-4-01 00:00:00 +0200
category: bohemia
tags: [fi]
volume: 2005
issue: 4
---
  
Tšekin hallitus myönsi vuoden 2005 kansallisen tiedepalkinnon Česká hlavan (”Tšekkipää”) elektronimikroskopian asiantuntijalle Armin Delongille. Paitsi tutkijana Delong on kunnostautunut myös keksintöjensä tuottajana ja markkinoijana. Hän on kehittänyt kansainvälisesti menestyneitä elektronimikroskooppeja, joita hän on 1990-luvulla myynyt oman yrityksensä kautta. Delong osallistui elektronimikroskoopin kehittämiseen ensi kertaa jo opiskeluaikoinaan Brnossa 1949. Mikroskooppia alkoi teollisesti tuottaa Tesla Pardubice. Maailmanmaineeseen hän pääsi mikroskoopillaan BS 292, jota tuotti vuodesta 1956 alkaen Tesla Brno ja joka sai vuonna 1957 kultamitalin Brysselin maailmannäyttelyssä. Mikroskooppi suurensi 30 000-kertaisesti. Delong on tehnyt uraauurtavaa työtä holografian, elektronilitografian, emissioelektronimikroskopian ja hyvin hitaiden elektronien mikroskopian alalla. Hän johti Tšekin tiedeakatemian laitetekniikan instituuttia vuoteen 1990 asti, jolloin hänestä tuli joksikin aikaa Tšekkoslovakian liittohallituksen varapääministeri. Vastikään 81 vuotta täyttänyt Delong työskentelee vielä yrityksessään Delong Instruments, joka työllistää 50 henkeä. Mikroskooppien lisäksi se kehittää ja tuottaa mm. diagnostiikkainstrumentteja syöpätutkimukseen. 

Palkinnon julkistamistilaisuudessa tiedeministeri Martin Jahn kertoi, että valtion tiedemäärärahojen korotus on tulevina vuosina miljardiluokkaa. Yritykset voivat vähentää tutkimusmenonsa veroista kokonaisuudessaan. Česká hlava -projekti perustettiin vuonna 2002 popularisoimaan tiedettä. 