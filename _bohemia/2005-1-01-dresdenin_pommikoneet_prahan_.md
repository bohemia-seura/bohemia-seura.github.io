---
title: Dresdenin pommikoneet Prahan yllä
layout: clanek
date: 2005-1-01 00:00:00 +0200
category: bohemia
tags: [fi]
volume: 2005
issue: 1
---
  
Saksan miehittämä Praha säilyi toisessa maailmansodassa pommituksilta paljon paremmin kuin useimmat Saksan suurkaupungit. Liittoutuneet pommittivat Prahaa ensimmäisen kerran 15.11.1944. Ilmahälytyksiä kaupungissa oli ollut jo keväästä 1941 asti, ja asukkaat olivat turtuneet niihin. Vaikka tuona päivänä kaupunkia pommitti vain yksi USA:n 15. lennoston kone, kaupungin elämä pysähtyi useaksi tunniksi. Pommituksen kohteena oli Holešovicen sähkövoimala, mutta pommit osuivat viereiseen tekstiilivarastoon, ja koko kaupungin raitiovaunuliikenne pysähtyi sähkökatkon takia. Surmansa pommituksessa sai kolme henkeä ja 72 haavoittui.

Kolmen kuukauden kuluttua 14.2.1945, jolloin Dresden kärventyi jo toista päivää tulisessa pätsissä, oli Prahassakin tiukat paikat. Kaikkiaan 62 Dresdeniä tuhoamaan määrättyä USA:n 8. lennoston konetta lensikin Prahaan ilmeisesti huonon lentosään takia. Amerikkalainen tutkija Mark Burns arvelee, että lentäjät luulivat Prahaa Dresdeniksi. Se tuntuu oudolta, koska Dresden oli tuolla hetkellä sellainen tulimeri, ettei siitä voinut erehtyä.

Pommeja pudotettiin kolmessa minuutissa kaikkiaan 152 tonnia. Pommitus kohdistui länsi-itä-linjalle Prahan ydinkeskustan eteläpuolelle. Surmansa sai 701 henkeä ja n. 1200 loukkaantui. Viimeiset uhrit löydettiin vasta 70-luvun alussa, kun romahtaneen talon rauniot raivattiin Vinohradyssa. Pelastajat olivat aikoinaan avanneet sen kellarista vain ylimmän kerroksen. Kerrosta alemmas oli kuitenkin jäänyt loukkuun 23 henkeä, jotka nääntyivät sinne.

Historiallisista rakennuksista tuhoutuivat pommituksessa mm. Emauzyn luostari ja Faustin talo. Emauzyn kirkko avattiin yleisölle korjattuna kaksi vuotta sitten. Kaikkiaan 3000 rakennusta vaurioitui. Tutkijat arvelevat, että lentäjien kohteena olivat Prahan asemat, mutta ne säästyivät pommeilta. Karlovin sairaala ja Böömin synnytyslaitos saivat osumia. Myös Hitlerjugendin talo Gröbovka ja Vinohradyn synagoga vaurioituivat, synagoga niin pahoin, että se jouduttiin purkamaan vuonna 1951.

Pommituksen jäljiltä Prahaan jäi viitisenkymmentä tyhjää tonttia, joita on viime vuosina rakennettu umpeen. Tunnetuin pommitustontille rakennettu talo on Rašínovo nábřežín Tanssiva talo.

Valentinuksenpäivän pommitus jäi koko sodan pahimmaksi Prahassa. Pääsiäissunnuntaina 25.3.1945 USA:n 15. lennoston neljäsataa lentokonetta pommitti Libeňin, Vysočanyn ja Hloubětínin teollisuuskohteita. Kolmen tunnin pommituksessa kärsivät pahiten ČKD:n tehtaat ja Vysočanyn autotehdas. Surmansa sai 370 henkeä, 90 asuintaloa tuhoutui kokonaan ja 1300 osittain.

Liittoutuneet pommittivat pääasiassa Saksan sotakoneistoa palvellutta teollisuutta mm. Ústí nad Labemissa, Mostissa, Litvínovissa, Kralupy nad Vltavoussa, Brnossa, Ostravassa, Zlínissä ja Pardubicessa. 25.4.1945 liittoutuneet tuhosivat n. 70 prosenttia Škodan Plzeňin tehtaista.

Lähde: ČTK. 