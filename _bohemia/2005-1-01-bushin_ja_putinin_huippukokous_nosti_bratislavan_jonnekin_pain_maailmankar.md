---
title: Bushin ja Putinin huippukokous nosti Bratislavan jonnekin päin maailmankarttaa
layout: clanek
date: 2005-1-01 00:00:00 +0200
category: bohemia
tags: [fi]
volume: 2005
issue: 1
---
  
Näinkin voi sanoa, sillä USA:n toiseksi suurin päivälehti USA Today sijoitti kartassaan Bratislavan Adrianmeren rannalle ja teki Sloveniasta Slovakian. Näin se jatkaa perinnettä, jonka George W. Bush aloitti jo Teksasin kuvernöörinä. Tavattuaan Slovenian pääministerin Janez Drnovšekin hän kertoi lehdistölle oppineensa ”paljon uutta Slovakiasta”. Silloin aika oli toinen: nyt Slovakia on samassa puolustusliitossa USA:n kanssa ja yksi sen uskollisimpia liittolaisia Irakin politiikassa. Itse Bush ei tällä kertaa sekoittanut maita: onhan hän tavannut Putinin jo kertaalleen myös Sloveniassa.

Huippukokousta saattelivat vahvat turvatoimet. Ilmatorjuntatutkat haravoivat Bratislavan ilmatilaa, ja kaupungilla turvallisuutta valvoi Bushin ja Putinin oman henkilökunnan lisäksi 5500 poliisia ja 400 palomiestä. Slovakian veronmaksajille koko lysti tuli maksamaan 200 miljoonaa kruunua, n. 5 miljoonaa euroa. Neuvottelupaikka pidettiin salassa mahdollisimman pitkään, mutta kun Bratislavan linna suljettiin yleisöltä pari päivää ennen kokousta, paljastui sekin.

Käytöstapaekspertit saivat töitä Bushin pariskunnan tultua maahan huippukokouksen aattona. He nimittäin kättelivät Slovakian presidenttiä Ivan Gašparovičia, pääministeri Mikuláš Dzurindaa ja parlamentin puhemiestä Pavol Hrušovskýa hansikkaat kädessä. Kun itse huippukokouksesta tihkui julkisuuteen tietoa niukasti, lehdet antoivat palstatilaa hansikkaiden viestin pohtijoille.

Bush ja ulkoministeri Condoleezza Rice (jonka kielivalikoimaan kuuluu myös tšekki) tapasivat Slovakian johtoa jo ennen huippukokousta. Bratislavaa kokouspaikaksi oli ehdottanut presidentti Bush. Lehdistötilaisuudessa Bush otti itse puheeksi slovakialaisten viisumit ja sanoi USA:n viisumipolitiikkaa aikansa eläneeksi. EU:n vanhoista jäsenmaista Kreikan kansalaisilta vaaditaan USA:han viisumi, uusista kaikilta muilta paitsi slovenialaisilta.

Bush piti Euroopan-matkansa ainoan suurelle yleisölle osoitetun puheen Bratislavassa. Hienosti kunnostetulla Hviezdoslavovo námestiella presidentti kiitteli Slovakiaa kymmenentuhannen kuulijan edessä demokratian rakentamisesta, talouden uudistamisesta ja USA:n tukemisesta Irakissa. Bush vertasi Irakin nykypäivää Tšekkoslovakian vuoden 1989 samettivallankumoukseen: ”Irakilaiset elävät nyt samettipäiviään.” Puheen aikana satakunta mielenosoittajaa nosti esille Irakin sotaa vastustavia julisteita ja esitti iskulauseita. Ennen puhettaan Bush ehti tavata keskieurooppalaisia vaikuttajia ja mm. ukrainalaisia, moldovalaisia ja valkovenäläisiä ihmisoikeusaktivisteja. Tšekin USA:n suurlähettilästä Alexandr Vondraa ja kirjailija Ivan Klímaa hän pyysi välittämään terveisensä Václav Havelille. Bush sanoi, että Havel on kaikkien niiden arvojen symboli, joita hän itsekin kunnioittaa.

Vladimir Putin jäi Bratislavaan vielä päiväksi huippukokouksen jälkeen, mutta ei esiintynyt kansanjoukoille. Slovakian johdolle hän selosti omaperäistä demokratiakäsitystään ja suunnitelmiaan slovakialaisen öljy-yhtiön Transpetrolin suhteen. Venäjältä Keski-Eurooppaan johtavaa kaasu- ja öljyputkea Slovakian alueella hoitavasta Transpetrolista omistaa 49 prosenttia venäläinen Jukos, jonka Putinin piirit hiljattain junailivat valtiolle. Putin sanoi, että Jukosin osuudelle on kaksi ostajaa, joista toisen nimen hän paljasti toimittajille.

Venäjän valtuuskunnan matkajärjestelyihin liittyy anekdootti. Venäläiset eivät kuulemma olleet varanneet majoitusta ajoissa, ja niinpä keskustassa oli tilaa enää hallituksen Bôrik-hotellissa linnavuoren takana. Venäläisten sanotaan nyrpistelleen nenäänsä sen nimelle (”pieni mänty”), koska se kuulostaa samalta kuin venäjän Borik, joka on vieläkin pienempi kuin Borja, ”pikku-Boris”. Ei kai isäntämaa halunnut vihjailla, että Putin on edeltäjänsä ja entisen suojelijansa bonzai-versio?

Slovakian posti julkaisi huippukokouksen kunniaksi postimerkin, jossa komeilevat kaikkien kolmen maan liput ja sanat Bush ja Putin. Kremnican rahapaja taas löi huippukokouskolikon. 