---
title: Mainostoimittajat vastaan joulupukki
layout: clanek
date: 2007-1-01 00:00:00 +0200
category: bohemia
tags: [fi]
volume: 2007
issue: 1
---
Mainostoimittajien järjestö käynnisti joulun alla kampanjan Santa Clausia vastaan. Se julkaisi mainosalan lehdessä Strategiessa kokosivun ilmoituksen, jossa neitsyt Maria imettää pientä joulupukkia. Kuvan teksti kuuluu ”Miten pitkälle tämä menee?”, alla kampanjan nettisivun osoite www.anti-santa.cz.

Mainostoimittajat ovat huolissaan siitä, että amerikkalaistyylinen joulupukki on syrjäyttämässä tšekkien oman Jeesus-lapsen. Ongelmana on, että Jeesus-lasta ei koskaan kuvata lahjoja antamassa, joulupukilla sen sijaan on hahmo, jota on helppo käyttää mainoksissa. Järjestön pinna katkesi, kun sen jäsen David König osti lapsilleen kuvakirjan, jossa Tomáš ja Jana tekevät Jeesus-lasta odotellessaan lumiukon. Siinä aika vierähtääkin, ja Jeesus-lapsi kolkuttaa jo ovelle. Ja kas: lapsonen on vanha harmaapartainen mies, jolla on punaiset vaatteet ja raskaat saappaat. Mainostoimittajaliiton puheenjohtaja Petr Voborský sanoo, että liitto oli harkinnut kampanjan aloittamista jo kolme vuotta. ”Tšekkilapset alkavat jo uskoa, että Jeesus-lapsi näyttää joulupukilta.” Liitto lähettää kommenttinsa kaikille mainostoimistoille ja yhtiöille, jotka käyttävät mainoksissaan joulupukkia, tonttulakkia, poroja ja ”muita vastaavia mauttomuuksia”. Liitto aikoo tehostaa kampanjaansa ensi joulun alla. Liitto aikoo tehostaa kampanjaansa ensi joulun alla. Kansalaiset saavat lähettää kampanjan verkkosivuille kuvia vierasperäisestä joulukrääsästä.

Järjestö, joka näin taistelee anglosaksisen kulttuurin hyökyä vastaan, on nimeltään – Creative Copywriters Club. Ystävänpäivästä ja Halloweenista se ei ole yhtä huolestunut kuin joulusta: ystävänpäivä ei syrjäytä mitään kotimaista perinnettä, ja vainajien muistopäivä Dušičky on niin intiimi juhla, ettei kaupallinen Halloween ole voinut sille mitään. Tšekki ei ole yksin joulupukkivihassaan: Wienin joulumarkkinoille pääsyn ehtona oli, että kauppias ei käytä tiskillään joulupukkisymboliikkaa. 
Onnistunut yritys torjua ulkomainen perinne on viinintuottajien toissa vuonna aloittama Pyhän Martin viini, Svatomartinské víno. Se on vastaisku ranskalaisille Beaujolais Nouveau -juhlille. Viinintuottajat ovat määritelleet, mitä uusia viinejä saa alkaa myydä Pyhän Martin viinin nimellä 11.11. klo 11: listalla on kaksi puna-, rosé- ja valkoviiniä kutakin. Viinien myynti aloitetaan näyttävillä juhlallisuuksilla. Viime marraskuun erikoisin Martti-viini oli kenties bzeneciläisen Vlastimil Bunžan tuottama Bunžolé. Martti-viinejä myytiin syksyllä 2006 kaikkiaan 350 000 pulloa, suunnilleen kaksi kertaa saman verran kuin vuotta aiemmin.

Kuluneen joulusesongin näyttävin amerikkalaisen (ja suomalaisen) joulun symboleilla ratsastava kampanja oli kieltämättä puhelinoperaattori Vodafonella. Sen televisiomainoksessa tunnettu koomikko Petr Čtvrtníček toteaa salmiakkiruutuisessa pulloverissa, että ”olisimme voineet kuvata valeporoja ja luvata pari trikkiä, mutta me sanoimme: ei.” Poronsarvien kantajaksi paljastui vähitellen suurisilmäinen chihuahua. Mainos poiki heti joukon vitsejä, mm. hallitustilanteesta: ODS:n puheenjohtaja Mirek Topolánek sanomassa: ”Olisimme voineet tehdä teille normaalin hallituksen. Ja kauniin… Mutta me sanoimme: ei.” Ja vieressä sosiaalidemokraattien puheenjohtaja Jiří Paroubek sarvipäisenä piskinä. Vodafonen asiakaspalvelupuhelimet olivat tukkeutua poronsarvi- ja pulloveritilauksista, ja yhtiö päättikin hyödyntää kampanjansa onnistumista jakamalla kaduilla ilmaisia valesarvia. 