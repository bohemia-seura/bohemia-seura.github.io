---
title: Bratislavasta superjunien pääteasema
layout: clanek
date: 2006-3-01 00:00:00 +0200
category: bohemia
tags: [fi]
volume: 2006
issue: 3
---
Saksan, Itävallan ja Slovakian edustajat solmivat kesäkuussa Luxemburgissa liikenneministerien kokouksen yhteydessä aiesopimuksen supernopean rautatien rakentamisesta Pariisista Strasbourgin, Stuttgartin ja Wienin kautta Bratislavaan. Radalla liikennöisivät mm. ranskalaiset TGV-junat. Bratislavaan asti ne tulisivat suunnitelmien mukaan seitsemän vuoden kuluttua. Ne nopeuttaisivat mm. liikennettä Bratislavan ja Wienin Schwechat-lentokentän välillä. Bratislavan lentomatkustajista suuri osa käyttää nimenomaan Wienin kenttää, ja tällä hetkellä kentän ja Bratislavan välinen alle 50 kilometrin matka taitetaan linja-autoilla. Wienin ja Bratislavan välinen junayhteys taas on nykyisellään erittäin hidas. Ennen toista maailmansotaa Wienin ja Bratislavan välillä liikennöi raitiovaunu, jonka reittiä superjunatkin noudattelisivat. 