---
title: Jak se zachraňuje časopis
layout: clanek
date: 2023-06-30 00:00:00 +0200
category: bohemia
tags: [cz] # TAG names should always be lowercase
volume: 2023
issue: 0
author: petr_hradil
---

Měl bych asi začít úplně od začátku. Píše se rok 2004 a já přijíždím poprvé do Finska. Koukám na všechny ty nové věci, lidi, poslouchám nové zvuky, vnímám nové vůně. Ale to není důležité. Ve stejnou dobu totiž vychází v časopisu Bohemia tento článek (původně napsaný o osm let dříve) k oslavě neuvěřitelných deseti let od založení spolku a prvního vydání tohoto časopisu:

> *Spolek Bohemia vznikl v roce 1994. Zakládající členové přišli z Finsko-československé společnosti (Suomi-Tšekkoslovakia-seura), jejíž členský časopis v minulých letech vydávali. Když však Finsko-československá společnost zanikla, chtěli pokračovat v dobře započaté práci a založili samostatné sdružení. Když jsme zakládali nový spolek, naše záměry byly sobecké: chtěli jsme si udržet jazykové znalosti a ukojit svou kulturní zvědavost, a nejlepší způsob, jak toho dosáhnout, bylo spojit síly s dalšími podobně smýšlejícími lidmi. Bylo pro nás důležité, aby nás to bavilo. Tedy žádná zbytečná byrokracie, ale spíše přímá činnost. Propagací české kultury ve Finsku propagujeme i své vlastní cíle a předmět našeho zájmu pak není ostatním tak cizí.* 
>
> *Mnozí z nás studovali vedle češtiny i slovenštinu a znali slovenskou kulturu. Vzhledem k tomu bylo tedy přirozené, že jsme v našem spolku diskutovali i o otázkách souvisejících se slovenštinou. Brzy jsme však zjistili, že naše přehlížení tehdejší politické situace, konkrétně rozdělení České a Slovenské republiky, bylo pro mnohé lidi překvapivé. Naše linie nebyla politicky korektní. Ale proč by měla být? Bohemia není krajanským sdružením žádné země, ale klade si za cíl podnítit finský zájem o kulturu České republiky a sousedních regionů. Finsko-české sdružení (Suomi-Tšekki-seura) se stará o oficiální vztahy, takže my se můžeme soustředit na zábavu pro sebe i pro ostatní. S Finsko-českou společností však máme společné zájmy a možná se objeví další možnosti spolupráce.* 
>
> *Od začátku bylo jasné, že spolek Bohemia začne vydávat časopis. I když bohemisté již dříve vydávali společný časopis, my jsme museli začít takříkajíc od nuly. Neměli jsme žádné předplatitele ani peníze. Ale rozhodli jsme se, že to zkusíme. V prvním roce vyšla dvě čísla. Časopis jsme napsali, a vydali vlastními silami. Rozesílání bylo jednoduché, protože jen hrstka lidí věděla, že si může náš nový časopis předplatit. Časopis jsme posílali do knihoven a na místa, kde ho milovníci české kultury mohli najít. Museli jsme o sobě dát vědět a získat si čtenáře. Nyní, po dvou letech, se počet předplatitelů zdesetinásobil. Dosud si vše na sebe časopis vydělal sám. Náklady na tisk a rozesílání byly hrazeny z inzerce a dotací a veškeré psaní a editace byly prováděny bez nároku na mzdu. Práce se vyplatila. Bohemia se etablovala jako malý kulturní časopis. Radost z úspěchu se však změnila v každodenní dřinu, při které si často přejeme pár párů rukou a očí navíc.* 
>
> *Společnost Bohemia byla založena s cílem rozšířit znalosti svých členů i širší veřejnosti o kultuře zemí, které navštěvuje. K tomuto účelu přispívá časopis Bohemia, přispívají k němu i setkání členů a veřejné besedy. Přestože mezi současnými redaktory časopisu jsou silní znalci českého kulturního života, jejich pohled je omezený. Přeji proto našim čtenářům odvahu přispět vlastním pohledem, ať už formou článků nebo podnětů.* 
>
> *Přestože se za dva roky podařilo bohemistům strávit v rámci spolku mnoho příjemných chvil, museli jsme si ušpinit prsty i v byrokracii. To je nezbytné, pokud chceme získat dotace potřebné pro další chod časopisu.* 
>
> *Kaarina Koski (Bohemia 4/1996)*

Takže tady to všechno začalo. Jak už dnes víme, časopis Bohemia vycházel čtvrtletně až do roku 2008. Potom spolek podlehl té každodenní dřině, kterou s sebou nezbytně nese to, když se z nadšeného doborovolničení stane neplacené zaměstnání. Spolek nezanikl, ale existoval jen s velice omezenou činností a malým rozpočtem. Když se organizace v roce 2019 spolku ujali krajané, vznikl nápad zachovat možnost autorům a překladatelům publikovat své texty a navázat tak na dvacet let starou tradici časopisu Bohemia. Tentokrát ale v moderní digitální podobě, která nevyžaduje velké sponzorské dary, předplatné a distribuci.

A jak jinak začít než tím, že posbíráme střípky toho, co se zachovalo z původního časopisu a nabídneme je vám, našim čtenářům, k přečtení. Za každým z článků je kus práce, kus historie a zajímavý příběh. Podařilo se nám zrestaurovat téměř stovku převážně finských textů od třiceti autorů a překladatelů hlavně díky digitálnímu archivu Eero Balka, který je na svých osobních stránkách udržoval i jedenáct let po vydání posledního čísla. Největší práce je samozřejmě formátování a vytvoření metadat, která nám potom pomohou se v textech lépe orientovat. Práce zatím pokračuje, a můžete se podívat na náš GitHub, jak vypadá zdrojový kód takového článku. Používáme formátovací standard Markdown a programovací jazyk Liquid pro náročnější úkoly, takže články vypadají čistě a čitelně, když si je otevřete doma ve svém oblíbeném editoru. Obálky časopisů jsme bohužel dokázali získat jenom v nízkém rozlišení. To mě mrzí nejvíc, protože ty obálky mají i výtvarnou hodnotu. 

Kdybyste měli zájem s touto archeologickou činností pomoct nebo psát nové články, dejte nám určitě vědět. Jak píše Kaarina, pár rukou či očí navíc se vždycky hodí. Byl by to hezký dárek k nadcházejícímu výročí 30 let spolku Bohemia.