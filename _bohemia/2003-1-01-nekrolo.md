---
title: Nekrologeja
layout: clanek
date: 2003-1-01 00:00:00 +0200
category: bohemia
tags: [fi]
volume: 2003
issue: 1
---
Elena Lacková
Tšekkoslovakian tunnetuin romanikirjailija Elena Lacková (s. 21.3.1921) kuoli 1.1.2003 Slovakian Košicessa 82-vuotiaana. Lacková valmistui 1951 Prahan yliopistosta ensimmäisenä romanina. Hänen tuotantoonsa kuuluu satuja ja omaelämäkerrallisia tekstejä. Viime vuonna häneltä ilmestyi kirja romanien holocaustista. Hänen näytelmänsä Palava mustalaisleiri 1950-luvulta oli ensimmäinen romaninkielinen näytelmä Tšekkoslovakiassa. Hän toimi myös myöhemmän kääntäjänsä Milena Hübschmannován korvaamattomana kielenopettajana. 
Näyttelijä Miroslav Horníček
Näyttelijä Miroslav Horníček (s. 10.11.1918) kuoli 15.2.2003 pitkällisen sairauden jälkeen 84-vuotiaana. Hänet tunnettiin myös kirjailijana, ohjaajana ja kuvataiteilijana. Mainetta Horníček sai etenkin 50- ja 60-luvulla Jan Werichin koomikkoparina. Werich oli esiintynyt ennen sotaa legendaarisessa Vapautetussa teatterissa (Osvobozené divadlo, Jiří Voskovecin kanssa, mutta Voskovec jäi sodan jälkeen ulkomaille. 
Kirjailija ja maailmanmatkaaja Jiří Hanzelka
Maailmanmatkaajakaksikon Zikmund-Hanzelka toinen puolisko Jiří Hanzelka (s. 24.12.1920) kuoli 82-vuotiaana 15.2.2003. Hanzelka ja Miroslav Zikmund matkustivat toisen maailmansodan jälkeen ympäri maailmaa Tatra-autolla. He kävivät lähes sadassa maassa, joista kirjoittivat kirjoja ja tekivät elokuvia. Heidän kirjojensa yhteispainos on 6,5 miljoonaa, ja niitä on käännetty 11 kielelle. Lyhytfilmejä he tekivät yli 150, pitkiä kolme. Vuonna 1970 Hanzelka joutui julkaisukieltoon ja allekirjoitti vuonna 1977 Peruskirja 77 -vetoomuksen. Viime vuosina Hanzelka ei enää matkustellut, mutta kirjoitti kirjoja. 