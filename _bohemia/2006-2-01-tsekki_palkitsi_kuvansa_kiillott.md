---
title: Tšekki palkitsi kuvansa kiillottajia
layout: clanek
date: 2006-2-01 00:00:00 +0200
category: bohemia
tags: [fi]
volume: 2006
issue: 2
---
  
Ulkoministeri Cyril Svoboda luovutti toukokuun alussa Gratias agit (”kiittää”) -palkinnon kaikkiaan 22 henkilölle ja järjestölle, jotka levittävät ulkomailla hyvää kuvaa Tšekistä. Palkittujen joukossa oli sekä ulkotšekkejä että ulkomaalaisia. Kotimaassa asuvia olivat mm. hiihtäjä Kateřina Neumannová, Prahan yliopiston entinen rehtori Ivan Wilhelm ja senaattori, plastiikkakirurgi ja kääntäjä Jaroslava Moserová, joka tosin sai palkinnon in memoriam. Ulkotšekeistä palkittiin mm. Vatikaanissa asuva kardinaali Tomáš Špidlík, Kabuliin asettunut sotakirjeenvaihtaja ja avustustyöntekijä Petra Procházková ja Kanadassa asuvat kirjailijat ja kustantajat Zdena Salivarová ja Josef Škvorecký. Ulkomaalaiset palkitut olivat kovaa kaliiberia: mm. USA:n entinen ulkoministeri Madeleine Albright ansioistaan Tšekin demokraattisen kehityksen ja NATO-jäsenyyden edistämisessä (hän on ulkotšekki itsekin) ja Kambodžan kuningas Norodom Sihamoni, joka on käynyt koulunsa ja opiskellut tanssia Prahassa. 

Organisaatioista palkittiin mm. urheiluseura American Sokol, saksalainen Glassgallerie Hittfeld, tšekin opetuksessa kunnostautunut Soulin Hankuk-yliopisto ja tšekkiläinen Poliittisten vankien liitto (Konfederace politických vězňů).

Kiitospuheessaan kardinaali Špidlík mainitsi tšekkien kahdesta legendaarisesta vuoresta: Blaníkista, jolla hänen mukaansa haaveillaan, ja Řípistä, jolta näkee todellisuuden. ”Eikö Blaníkin ritarien olisi jo aika tulla esiin? Maailmahan muuttuu kovaa vauhtia”, kysyi hän retorisesti. 

Ulkoministeri Svoboda luetteli puheessaan myös muita Tšekin kuvaa maailmalla kirkastaneita henkilöitä. Samalla hän mainitsi myös nimiä, jotka päinvastoin mustaavat kotimaansa mainetta. Näitä ovat mm. natsikollaboratööri Emanuel Moravec, presidentit Klement Gottwald ja Antonín Zápotocký – kaikki jo vainajia [-] ja elävistä entinen kommunistipoliitikko Miloš Jakeš ja kansainvälinen osakepetkuttaja Viktor Kožený. 