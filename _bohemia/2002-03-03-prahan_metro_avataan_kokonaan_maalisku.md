---
title: Prahan metro avataan kokonaan maaliskuussa
layout: clanek
date: 2002-03-03 00:00:00 +0200
category: bohemia
tags: [fi]
volume: 2002
issue: 3–4
---
  
Tšekkiä elokuusa koetelleiden tulvien jäljet näkyvät ehkä selvimmin Prahan metrossa. Kaikkiaan 27 sen asemaa joutui pois käytöstä, ja tähän mennessä vain linja C on saatu yhtä asemaa lukuun ottamatta kokonaan käyttöön. Kahden muun linjan pitäisi olla käyttökunnossa viimeistään ensi vuoden maaliskuun lopussa, mutta senkin jälkeen kunnostustöiden arvellaan jatkuvan vielä vuoden 2003 loppuun. A- ja B-linjaa korvaavat keskustassa raitiovaunut ja bussit. 
Metron ja kaupungin johtoa on syytetty vitkastelussa metron sulkemisessa. Turvatoimet oli mitoitettu pienemmän tulvan varalle kuin oli tarpeen ja itse metrokin suljettiin liikenteeltä eri lähteiden mielestä joko puoli tai puolitoista vuorokautta liian myöhään. Metron johtaja perusteli hidastelua sillä, että hän ei halunnut levittää paniikkia väestön keskuuteen. Vesi tunkeutui metron turvaovien taakse mm. huonojen eristeiden kautta. Useassa kohtaa vesi myös rikkoi eri linjojen välisiä seiniä, koska niissä oli käytetty teräsbetonin sijasta tiiltä. Virheistä vastaavat yritykset osallistuvat nyt metron kunnostukseen, mutta rakennusvirheistä niitä ei enää pari-kolmenkymmentä vuotta rakennustöiden jälkikäteen saada vastuuseen. Metro rakennettiin myös väestönsuojaksi mm. patojärvien aiheuttaman tulvan varalta. Suunnitelmien mukaan vesi ei olisi pystynyt sinne tunkeutumaan. 
Prahan Vanhankaupungin kadut pelasti vedeltä prahalainen keksintö: muovilevyt, jotka ruuvattiin kiinni katujen päällysteeseen ja jotka liittyivät tiiviisti toisiinsa. Vesi nousi kuitenkin viemäriverkoston kautta mm. moniin arkistoihin ja kirjastoihin. Niiden kastunut aineisto on pakastettu ja odottaa restaurointia. Tšekin muistomerkkilaitoksen johtaja sanoi haastattelussa (kenties kuvaannollisesti), että kunnostukseen menee aikaa tuhat vuotta. 
Pahiten kärsineessä Karlínin kaupunginosassa jouduttiin useita taloja purkamaan. Moni talo on vielä kostea, ja talvipakkaset saattavat vaurioittaa niitä entisestään. Karlínissa sijaitsevat myös Tšekin tilastokeskus ja sota-arkisto, jotka molemmat kärsivät huomattavia vahinkoja. 
Tulva synnytti myös mustaa huumoria. Veden vielä huuhdellessa ihmisten koteja putkahteli Internetiin tulvavitsejä, kuten: 
”Tulva on vaatinut ensimmäisen uhrinsa Prahassa. Karlínissa löydettiin hukkuneena vesilaitoksen virkailija, joka oli lähtenyt keräämään korotettuja vesi- ja jätevesimaksuja.” 