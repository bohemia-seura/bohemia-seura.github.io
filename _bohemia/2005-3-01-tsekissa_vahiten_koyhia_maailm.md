---
title: Tšekissä vähiten köyhiä maailmassa
layout: clanek
date: 2005-3-01 00:00:00 +0200
category: bohemia
tags: [fi]
volume: 2005
issue: 3
---
  
Otsikon väite saattaa tuntua asioihin perehtymättömältä tuulesta temmatulta, mutta se on vahvistettu tänä vuonna kahdessa tutkimuksessa. Sekä OECD:n että EU:n Eurostatin tutkimuksessa tultiin samaan tulokseen. Tšekissä on siis toimiva sosiaalivaltio, joka tasoittaa väestön tulot. Lähes samaan tulokseen päästään Pohjoismaissa, mutta paljon suuremmin kustannuksin. Tšekissä köyhyysrajan alapuolella kituuttaa nelisen prosenttia väestöstä. Tasapäisen eläkejärjestelmän lisäksi Tšekin tulokseen vaikuttaa terveydenhoitojärjestelmä, jonka omavastuut ovat OECD:n alhaisimmat. Vaikka Tšekin kuuluminen maailman hyvinvointivaltioiden joukkoon on täysin kiistatonta, sosiologien mukaan kolme neljäsosaa tšekeistä pitää itseään köyhänä, vaikkei sitä mielellään tunnustakaan. OECD:n tutkimuksen mukaan eniten köyhiä on Irlannissa, 15 prosenttia väestöstä. 

OECD tutki myös omaisuuseroja. Pienimmät ne olivat Japanissa ja Tšekissä. 
Eurostatin tutkimuksessa mukana olivat vain EU-maat. Jos Tšekissä on vähiten köyhiä, niin eniten heitä on yllättävästi naapurissa Slovakiassa. Se kuuluu tutkimuksessa samaan joukkoon Etelä-Euroopan ”epäsosiaalisten” Kreikan, Italian ja Espanjan kanssa, kun taas Tšekki komeilee Tanskan, Ruotsin ja muiden Pohjoismaiden tuntumassa. Tutkimuksessa todettiin, että ilman valtion sosiaalipolitiikkaa köyhyydessä eläisi Tšekissä ja koko EU:ssa keskimäärin 40 prosenttia väestöstä, Puolassa jopa 50 prosenttia. 

Tutkimuksessa käytettiin ns. mediaania eli tuloa, jonka saavuttaa puolet väestöstä. Köyhinä pidetään niitä, joiden tulot ovat alle 60 prosenttia mediaanista. 