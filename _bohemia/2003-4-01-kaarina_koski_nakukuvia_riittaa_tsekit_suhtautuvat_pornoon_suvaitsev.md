---
title: Nakukuvia riittää. Tšekit suhtautuvat pornoon suvaitsevasti
layout: clanek
date: 2003-4-01 00:00:00 +0200
category: bohemia
tags: [fi]
volume: 2003
issue: 4
author: kaarina_koski
---
  
Sosialismin jälkeen pornografisen aineiston saatavuus on Tšekissä jyrkästi lisääntynyt. Laki rajoittaa pornon levittämistä alaikäisille, mutta yleisesti tšekit ovat verrattain suvaitsevia pornoa kohtaan. Suvaitsevaisuuden pohjana ovat muun muassa epäuskonnollisuus ja naisliikkeen heikkous.
Sosialismin aikana Tšekkoslovakian — kuten muidenkin sosialistimaiden — kansalaisten moraalia valvottiin ja pornografinen materiaali oli kiellettyä. Sosialistisen ajan päättyminen merkitsi sensuurin lakkauttamista ja seksin pääsyä pannasta. Kun valtion tiukassa valvonnassa ollut kustannusala vapautui ja kaupallistui, ns. roskakirjallisuuden ja etenkin pornon tarjonta kasvoi räjähdysmäisesti. Informaatioteknologian kehitys 1990-luvulla levitti juuri vapautuneen pornon helposti yleisön saataville. Tietokoneiden ja internetin yleistyessä rasvaisia kuvia ja tekstejä alkoi saada sekä kotien että työpaikkojen näyttöpäätteille. 
Pornon saatavuuden ja tarjonnan jyrkkä kasvu ja pornografisen aineiston vapaa levittäytyminen koteihin herätti 2000-luvulla lopulta tarpeen lainsäädännöllisiin rajoituksiin. Linjana on toistaiseksi ollut hillitty sensuuri: pornolle on asetettu 18 vuoden ikäraja. Pitkään totaalisen sensuurin suojissa eläneille tšekeille ei kuitenkaan ole kerääntynyt kokemusta siitä, kuinka porno määritellään. Millainen aineisto pitäisi esimerkiksi videovuokraamossa kieltää alle 18-vuotiailta? Määrittelyn ongelmia
Tšekkiläisen videovuokraamon pornohyllystä tiedetään löydetyn esimerkiksi Viimeinen Tango Pariisissa. Onhan siinä seksiäkin, mutta pornon ystävä saattaisi kuitenkin tuskastua myös dialogin määrään! Kaikkea, missä on erotiikkaa ja seksiä, ei voi pitää pornona. Tšekissä onkin pyritty luomaan selkeitä kriteereitä pornon määrittelemiseksi. 
Yhdeksi kriteeriksi on esitetty täsmällistä seksin esittämistä. Toisena tunnusmerkkinä on pidetty väkivaltaa. Feministisestä näkökulmasta porno taas tyypillisesti alistaa naista ja esittää naiset yksipuolisesti miesten intressien kohteena. Tosin tällaisen määritelmän mukaan naisille suunnattua pornoa ei voisi olla olemassa. Tšekkiläinen seksologi Ondřej Trojan pitää parhaana hollantilaisen Van de Beerin esittämää pornon määritelmää vuodelta 1992: se on seksuaalisen aktiviteetin tarkkaa kuvausta, joka on tehty siinä pääasiallisessa tarkoituksessa, että se aiheuttaisi seksuaalista kiihotusta. Toisin sanoen merkitsevää ei ole vain itse tuote vaan sen tuottamisen päämäärä. Feministit eivät puutu asiaan
15 vuotta vapauttamisen jälkeen pornon yleisyys ja helppo saatavuus eivät tunnu haittaavan tšekkejä, jotka ovat pornoa kohtaan verrattain suvaitsevaisia. Suuria kampanjoita pornon saatavuuden hillitsemiseksi ei ole käyty, ja närkästys pornoa kohtaan on pysynyt vähäisenä. Hälyä ovat herättäneet korkeintaan presidentti Havelin puolison Dagmar Havlován nimellä kulkeneet pornosivut internetissä ja presidentinlinnan vartiosotilaiden tai tšekkiläisen kehonrakennuksen nuorten maailmanmestarin esiintyminen pornofilmeissä. 
Pornon vastustusta voisi odottaa naisliikkeeltä, mutta naisnäkökulma on hämmästyttävän heikosti esillä koko pornosta käydyssä keskustelussa. Yhtenä syynä on naisliikkeen heikko vaikutusvalta. Asenne feminismiä kohtaan on yleisesti nurja ja sen pyrkimyksiä tehdään julkisesti naurunalaisiksi. Pornon sijaan naisliikkeellä on Tšekissä runsaasti työsarkaa naisten jokapäiväiseen asemaan liittyvissä kysymyksissä, joita ovat esimerkiksi tasa-arvon ajaminen työelämässä, naisten oikeusapu ja naisten saaminen päättäjiksi. Tällä hetkellä Tšekissä on kaksi naisministeriä — terveysministeri Marie Součková ja opetusministeri Petra Buzková — mutta tie pohjoismaisen kaltaiseen, tšekkiläisen naisliikkeen ihanteellisena pitämään tasa-arvoon on vielä pitkä. 
Nuorempi ministereistä, Buzková, on saanut kokea naiseutensa sivuvaikutukset julkisuudessa: muuan sensaatiolehti julkaisi pari vuotta sitten salaa otettuja kuvia hänestä yläosattomissa Kroatian aurinkorannoilla. Viime vuonna syntyi skandaalinpoikanen, kun Tšekin television naistoimittaja teki reportaasin mieskansanedustajien julkisista seksistisistä kommenteista Buzkován rinnanpienennysleikkauksen jälkeen. Kulttuuriministeri Pavel Dostál syytti oireellisesti reportaasia itseään seksistiseksi roskajournalismiksi. Buzková on jättänyt kohun omaan arvoonsa. 
Asenne miesten ja naisten rooleihin on Tšekissä perinteisesti toisenlainen kuin Suomessa. Valistuneessakin kansalaiskeskustelussa muistutetaan runsaasti miesten ja naisten biologisista eroista, jotka määräävät heidät paitsi toimimaan, myös ajattelemaan eri tavoin. Tšekkiläisessä asenneilmastossa huoli naisen esineellistämisestä ei ole lainkaan yhtä keskeinen kuin pohjoismaisessa. Toleranssin historiaa
Tšekkien suvaitsevainen suhtautuminen pornoon verrattuna useimpiin naapureihinsa ja muihin länsimaihin ei selity erityisellä kansanluonteella, vaan siihen on selkeitä historiallisia syitä. 
Yksi syy on epäuskonnollisuus: pornoa ei vastusteta kristillisin perustein syntinä, kuten esimerkiksi voimakkaan katolisessa Puolassa. Vieraantuminen uskonnosta ei perustu vain sosialistiseen uskontokielteisyyteen, vaan sen juuret ovat syvemmällä. Tšekin alueella puhkesi protestanttinen liike 1400-luvulla, ja katolisen kirkon suorittama kansallisesti traumaattinen vastauskonpuhdistus jätti suhteen uskontoon viileäksi jo ennen kuin sosialismista tiedettiinkään. 
Toiseksi, Tšekki on kuulunut saksalais-itävaltalaiseen kulttuuripiiriin. Sen myötä maassa on vältytty sekä angloamerikkalaisessa kulttuurissa vaikuttaneelta viktoriaaniselta puritanismilta että uudella mantereella vaikuttaneelta feministiseltä liikkeeltä. 
Kolmas syy liittyy kommunismiin: vaikka sosialistinen järjestelmä kielsi laissa pornon, se oli tavallaan tekopyhä ja suorastaan vaali seksuaalista vapautta esimerkiksi sosialistisen nuorisojärjestön juhlailloissa. Seksologi Trojan on arvellut, että se oli peräti tarkoituksellista yleisen tyytymättömyyden vähentämiseksi. Avoimuutta vai piittaamattomuutta?
Päivälehti Lidové Novinylle kirjoittamassaan artikkelissa Ondřej Trojan korostaa, ettei porno ole vahingollista, vaikka se antaakin seksuaalisuudesta vinoutuneen kuvan. 
Pornon vapautuminen ei tilastojen mukaan ole lisännyt seksuaalirikollisuuden määrää: luku on pysynyt samana kuin 1980-luvulla, vaikka samanaikaisesti omaisuusrikollisuuden määrä on moninkertaistunut. Seksuaalirikollisuuden käyttäminen mittarina on kuitenkin yksisilmäistä eikä kerro pornon suvaitsemisen antamista viesteistä yhteiskunnassa. Kaikkialle vyöryvien nakukuvien moraalinen luvallisuus vaikuttaa naisten asemaan ihmisinä, työntekijöinä ja vakavasti otettavina päättäjinä. 
Trojanin mielestä tšekkien avoin suhtautuminen seksiin on kaiken kaikkiaan hyvä asia. Avoimessa ilmapiirissä myös pornon luomia mielikuvia voidaan asiallisesti oikaista. 18 vuoden ikäraja myynnille ei tietenkään suojaa lapsia ja nuoria pornotarjonnalta. Parhaana ratkaisuna Trojan pitää tunteita korostavaa seksuaalivalistusta, jossa voidaan tiedottaa pornon kaupallisuudesta: että näyttelijät tekevät sitä rahasta. Tällä hetkellä valistusta kuitenkin on saatavilla vain vähän, ja kodeissa asiasta ei usein puhuta lainkaan. Voidaankin pohtia, onko kysymys sittenkään avoimuudesta vai pikemminkin piittaamattomuudesta. Pornoa tulee, mutta mitä siitä? 
Kaarina Koski 