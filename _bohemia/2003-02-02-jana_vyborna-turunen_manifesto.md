---
title: Jana Výborná-Turunen Manifesto 003
layout: clanek
date: 2003-02-02 00:00:00 +0200
category: bohemia
tags: [fi]
volume: 2003
issue: 2-3
---
  
MANIFESTO 003 on univormusta liikkeelle lähtevä pukutaideproduktio.
Työni tausta ja motiivit ovat syvästi henkilökohtaiset. Olen syntynyt 1969 miehitetyssä Tšekkoslovakiassa ja elin lapsuuteni kylmän sodan aikana reaalisosialismissa. Vuonna 1989 osallistuin Prahan Kaarle-yliopiston opiskelijana aktiivisesti samettivallankumoukseen, jonka seurauksena maan järjestelmä muuttui. Isäni palveli armeijan korkeana upseerina ensin kommunistista järjestelmää ja oli muutosten jälkeen Naton palveluksessa, kunnes siirtyi eläkkeelle. Työlläni on selkeä antimilitaristinen sanoma. Tunnen sisäistä tarvetta – ja pidän sitä myös velvollisuutenani – ilmaista omin keinoin vastalauseeni väkivallan, sodan ja militarismin hulluudelle, joka tänäänkin nostaa päätään. 
Kokoelman materiaalina on käytetty käsintehtyä paperia, joka on valmistettu mm. Tšekkoslovakian armeijan puuvillaisista alusvaatteista. Paperi on sitten pintakäsitelty eri menetelmin. Armeijan vaatekappaleita jauhamalla ja niistä paperimassaa tekemällä siirryin ampumaradalta humanistiselle tasolle. Sain uuden materiaalin, jolla on alkuperäisen materiaalin muisti ja omatunto, mutta eri ominaisuudet, muodot ja käyttömahdollisuudet. 
Muina materiaaleina ovat armeijan käytössä olevat tekstiilit sekä muut vaatetus- ja tekniset kankaat, kuten Tšekistä löydetty venäläinen laskuvarjokangas vuodelta 1968, nykyajan laskuvarjokangas, harsokankaat, metallipintainen farkkukangas, armeijan nenäliinat jne. 
Myös käyttämäni pintakäsittelytekniikat olen valinnut ennen kaikkea symboliikan vuoksi ja aihettani ja sanomaani ajatellen: polttopainanta, kohopainanta, lipeäkylpy, silikonin käyttö ja viimeistely polttamalla. 
Painokuvioiden aiheita ovat Kutná Horassa sijaitsevan 1600-luvun kirkon ossuaarion (luuhuoneen) valokuvan perusteella muokattu sääriluukuvio, muokattu maastokuvio ja Tšekkoslovakialaisen 1900-luvun ”Pravda vítězí” (Totuus voittaa) -mitalin muokattu kuva. 
Kokoelman muotokieli on kehittynyt työn sodanvastaisen filosofian mukaisesti veistokseksi, jossa vaatteen eri osat yhdistyvät epätavanomaisesti muodostaen kuitenkin päälle puettavia hybridejä. Ideana on luoda muotokieli, joka on puhtaasti sotatarkoitukseen suunnitellun univormun vastakohta. 
Jaoin ihmisvartalon pituus- ja leveyssuunnassa epätavallisin akselein ja aloin pyörittää ja koota vartaloa uuteen järjestykseen niiden ympärille. Kokoelmani kappaleet on koottu eri osista niin, että käyttäjät on sidottava vaatteiden avulla toisiinsa, jotta ne voidaan pukea päälle. Samaan vaatteeseen pukeutuneiden on hyvin vaikea tappaa toisiaan! 
Pyrin saamaan kokoelmaani esteettisen, kauniin ja harmonisen sävyn epäesteettisen, raa’an ja sairaan ideamaailman pohjalta ja sen vastapainoksi todistaakseni, että musta voi muuttua valkoiseksi, jos niin halutaan. 
Jana Výborná-Turunen