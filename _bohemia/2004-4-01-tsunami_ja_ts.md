---
title: Tsunami ja tšekit
layout: clanek
date: 2004-4-01 00:00:00 +0200
category: bohemia
tags: [fi]
volume: 2004
issue: 4
---
  
Kaakkois-Aasian hyökyaalto kosketti tšekkejäkin. Aluksi tšekkejä ilmoitettiin olevan katastrofialueella kateissa satoja, heistä suuri osa omatoimimatkalaisia. Etenkin sen jälkeen kun matkapuhelinoperaattorit lahjoittivat kaikille kateissa oleville ilmaista puheaikaa, ihmiset alkoivat ilmoittautua omaisilleen. Kolmen viikon kuluttua kateissa oli vielä yhdeksän tšekkiä, mm. kaksi buddhalaista munkkia, jotka eivät kenties pidä lainkaan yhteyttä kotimaahansa. Thaimaassa menehtyi tulvaan nuori nainen ja kolme muuta joutui jäämään sairaalahoitoon. Heidän joukossaan oli myös valokuvamalli Petra Němcová (25), joka loukkaantui vakavasti Khao Lakissa. Hän oli päässyt lantio murtuneena palmun latvaan, jossa oli odottanut apua kahdeksan tuntia. Němcován bangkokilaista sairaalaa piirittivät paparazzit – tarpeeksi tyrmistyttävästä kuvasta oli luvassa jopa 200 000 dollarin palkkio. Kuvaajia ei tietenkään päästetty sairaalaan, ja Němcová antoi vain US Weeklyn valokuvaajan kuvata koko hänen surkeutensa. Kuvauspalkkion hän lahjoitti Save the Children -järjestölle. Němcován englantilaisen valokuvaajamiehen Simon Atleen vesi vei mennessään. 
Railayn niemellä Thaimaassa oli harjoitusleirillä joukko tšekkiläisiä vuorikiipeilijöitä, mm. tuore maailmanmestari Tomáš Mrázek. Ensimmäisen hyökyaallon iskiessä urheilijat olivat juuri kiipeämässä seudun korkeimmalle kalliolle. Sieltä he saattoivat vain seurata lomakylänsä tuhoa. 
Kansainvälisen uutiskynnyksen myös Phi Phissä kadonnut tšekkipari. Heidän omaisensa tarjosivat 100 000 dollaria sille, joka löytää nuoret elävänä. Ruumiiden löytäjille luvattiin 10 000 dollaria. Vaikka mm. Suomessa kirjoitettiin pariskunnasta heidän nimillään, Tšekissä heidän nimiään ei ole julkaistu. Viranomaiset antavat kadonneiden nimet julkisuuteen vain omaisten luvalla, eivätkä nämä varakkaat omaiset siihen suostuneet. 
Myös Malediiveillä lomaili tulvan aikaan joukko tšekkijulkkiksia lähinnä viihdemusiikin alalta. He olivat saaneet saarillaan nähneet naapurisaarten katoavan jäljettömiin, kuten laulaja Karel Gott kertoi saavuttuaan. Tämä joukko järjesti myös keräyksen maanjäristyksen uhrien hyväksi. Rahaa on kerätty myös perinteisillä keräyksillä ja konserteilla. Tšekin lentoyhtiö ČSA ei joutunut lähettämään tuhoalueelle yhtään tyhjää konetta. Ne veivät aina hoitohenkilökuntaa ja avustustarvikkeita. Tosin ainakin yksi avustuslento armeijan vanhalla Tu-154-koneella tuli paljon kalliimmaksi kuin siihen mahtuneet avustustarvikkeet. Kansan karttuisa käsi antoi erilaisiin keräyksiin rahaa reilusti, henkeä kohti enemmän kuin esim. Italiassa ja Espanjassa. 
Entä poliitikot? Pääministeri Stanislav Gross kieltäytyi aluksi keskeyttämästä lomaansa, koska ei halunnut ”kerätä poliittisia irtopisteitä” toisten onnettomuudella. Pian hän tosin palasi työpaikalleen. Oppositiojohtaja Mirek Topolánek taas kommentoi katastrofia pettämättömällä logiikalla: Tästä opimme, ettei kannata taistella ilmaston lämpenemistä vastaan, koska ”luonto tekee kuitenkin, mitä haluaa”. Hallitus myönsi lopulta rahaa pikaiseen ja pitkäaikaiseen apuun n. 250 miljoonaa kruunua (n. 8,3 miljoonaa euroa). Avustusjärjestöjen keräykset tuottivat tätäkin enemmän. 